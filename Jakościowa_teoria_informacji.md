---
title: Jakościowa teoria informacji
description: 
published: 1
date: 2022-06-15T17:53:22.844Z
tags: 
editor: markdown
dateCreated: 2022-06-14T17:27:48.534Z
---

## Informacja

Marian Mazur zainteresował się odpowiedzią na pytania:  
czym w istocie jest informacja? jakie są jej rodzaje? na czym polegają procesy informowania? Dla rozwiązania tego zakresu zagadnień stworzył on dziedzinę nauki, którą nazwał jakościową teorią informacji12.

  
M. Mazur zdefiniował informację jako transformację jednego komunikatu asocjacji informacyjnej w drugi komunikat tej asocjacji13. Przy czym przez transformację rozumiemy proces, jakiemu należy poddać jeden z komunikatów asocjacji, aby otrzymać drugi komunikat tej asocjacji14. Procesy zaś podzielił na robocze, polegające na zmianach energomaterialnych oraz sterownicze - polegające na zmianach strukturalnych, w których istotne jest występowanie różnic między określonymi stanami fizycznymi15.

  
Powyższe pojęcie informacji dotyczy tylko procesów fizykalnych, nie ma zaś zastosowania do procesów abstrakcyjnych, których badaniem zajmuje się np. ogólna teoria systemów złożonych16. Powstała więc konieczność stworzenia ogólnej jakościowej teorii informacji, której pojęcia mogą być stosowane zarówno do analizy energomaterialnych jak i abstrakcyjnych obiektów i procesów.

### Historia

W 1948 roku opublikowana została praca C. E. Shannona A Mathematical Theory of Communication7, która zapoczątkowała burzliwy rozwój **ilościowej teorii informacji**.  
  
Pod względem sposobu traktowania samego terminu informacja, w literaturze z zakresu ilościowej teorii informacji, można wyróżnić trzy grupy publikacji.

„Jedną z nich stanowią publikacje, w których ilość informacji jest nazywana po prostu informacją, (...).

Inną grupę stanowią publikacje, których autorzy używają wyrazu informacja bez żadnych wyjaśnień, w takich wyrażeniach jak np. przenoszenie informacji, przekazywanie informacji za pomocą języka, informacja zawarta w zbiorze symboli itp. jak gdyby zakładając, że chodzi o pojęcie nie budzące wątpliwości.

I wreszcie są publikacje, których autorzy starają się jakoś wyjaśnić czytelnikom, co ich zdaniem należy uważać za informację. W skrajnych przypadkach jedni ograniczają się do paru zdań objaśniających informację za pomocą innych, o równie nieokreślonym znaczeniu, wyrazów jak np. wiadomość, treść itp., inni przeprowadzają rozległe dyskusje nad rozmaitymi aspektami informacji, analizują trudności sformułowania ścisłej definicji, porównują poglądy różnych autorów, aby w końcu przedstawić sprawę jako otwartą i pozostawić czytelnikom wyrobienie sobie poglądu w gąszczu niejasności i kontrowersji”8.

„Shannon, zdając sobie być może sprawę z mogącego wprowadzić w błąd sensu słowa informacja, nadał swej pracy tytuł Matematyczna teoria telekomunikacji”9.

„Czynniki semantyczne mogą powodować, że ten sam zbiór słów mieć będzie różne znaczenie dla różnych słuchaczy. Shannon (1948) skomentował to następująco: Semantyczna strona telekomunikacji jest bez znaczenia dla problemów technicznych”10.

  
Podsumowując powyższe rozważania można stwierdzić, że ilościowa teoria informacji, nie podaje definicji informacji traktując ją jak pojęcie pierwotne (choć z reguły nie stwierdza się tego explicite w publikacjach z tej dziedziny). Analogicznie traktuje to pojęcie **wartościowa teoria informacji**, której początek dał J. Marshak11.

W tej sytuacji prawdziwość systemu twierdzeń ilościowej teorii informacji oznacza - podobnie jak w innych dziedzinach matematyki - ich wewnętrzną niesprzeczność, fałszywość zaś to nic innego jak sprzeczność odnośnych twierdzeń.

\---

7 C. E. Shannon, A Mathematical Theory of Communication, „Bell System Techn. J.”  
, vol. 27, No. 3-4, 1948.  
8 M. Mazur, Jakościowa teoria informacji, Warszawa 1970, s. 18-19.  
9 N. Abramson, Teoria informacji i kodowania, Warszawa 1969, s. 11.  
10 Tamże, s. 12.

11 J. Marshak, Elements for Theory of Teams Management Science, No 1, 1955.  
12 Por. M. Mazur, Jakościowa teoria informacji, wyd. cyt.  
13 Por. tamże, s. 70.  
14 Por. tamże, s. 42.  
15 Por. tamże, s. 34.  
16 Por. N. P. Busolenko, W. W. Kałasznikow, I. N. Kowalenko, Teoria systemów  
złożonych, Warszawa 1979.
