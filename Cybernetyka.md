---
title: Cybernetyka
description: 
published: 1
date: 2022-06-16T23:37:09.188Z
tags: 
editor: markdown
dateCreated: 2022-06-15T02:33:54.353Z
---

**Cybernetyka** – interdyscyplina konkretna zajmującą się badaniem [procesów sterowania](/Cybernetyka#proces-sterowania).

## Proces sterowania

1. **decydowanie** - czyli wybór wariantu, który ma zostać zrealizowany w wyniku danego [procesu](/Proces),
1. **realizacja** wybranego wariantu.


## Działy cybernetyki

- [**cybernetyka techniczna**](/Cybernetyka_techniczna) (technocybernetyka),
- [**cybernetyka biologiczna**](/Cybernetyka_biologiczna) (biocybernetyka),
- [**cybernetyka społeczna**](/Cybernetyka_społeczna) (socjocybernetyka),
- **psychocybernetyka** - badająca procesy sterowania zachodzące w organizmie ludzkim i psychice człowieka (powstała na pograniczu biocybernetyki i socjocybernetyki),
- **cybernetyka ogólna** - zajmuje się badaniem praw rządzących wszelkimi procesami sterowania.

## Historia

W latach czterdziestych XX wieku podjęto próbę integracji nauki na gruncie cybernetyki rozumianej jako nauka o procesach sterowania w organizmach żywych i maszynach.
Tak rozumiana cybernetyka - chociaż stanowiła wielki krok w kierunku integracji nauki - nie była w stanie wyjaśnić, a nawet opisać wielu bardzo istotnych zjawisk, w szczególności różnicy między organizmami żywymi a urządzeniami technicznymi, w których zachodzą procesy sterowania, jak również procesów reprodukcji gatunkowej organizmów żywych.
Nie zostały też wystarczająco precyzyjnie określone relacje między cybernetyką a fizyką i jej zastosowaniami technicznymi, w szczególności zaś nie był rozwiązany problem: czy cybernetyka zakłada jako aksjomaty prawa fizyki, czy też odwrotnie jest w stosunku do fizyki metadziedziną.

### Dezintegracja i specjalizacja nauki

„W odległej starożytności nauka była jedna, każdy naukowiec mógł ją uprawiać w całości, gdyż zasób informacji stanowiący ówczesną wiedzę był niewielki”[^1].

W miarę przybywania nowych informacji dostarczanych przez naukę zaczęła się ona dzielić na dziedziny, które z kolei dzieliły się na działy, te z kolei na specjalności - i to coraz węższe. W ten sposób następował proces znany jako atomizacja nauki. Powstały setki wąskich specjalności, wytwarzających swoją odrębną terminologię i traktujących badaną rzeczywistość tak, jak gdyby dzieliła się ona na odpowiadające poszczególnym specjalnościom zakresy. Atomizacja nauki pociągała za sobą atomizację dostarczanego przez nią obrazu rzeczywistości. Obraz świata w ujęciu nauki tradycyjnej stawał się coraz bardziej fragmentaryczny - podzielony na segmenty odpowiadające poszczególnym specjalnościom naukowym czyli [monodyscyplinom](/Monodyscyplina), badającym określone fragmenty rzeczywistości. „W rezultacie nauka tradycyjna stała się sumą odgraniczonych od siebie monodyscyplin, wytwarzających sobie własną terminologię i traktujących przypisany sobie zakres rzeczywistości jako własny teren, poza który samemu się nie wychodzi i na który innych się nie wpuszcza”[^2].

Obok procesów integracji zachodzących we współczesnym świecie (zwłaszcza w gospodarce), w nauce występuje dziś proces odwrotny - coraz dalej postępującej specjalizacji i dezintegracji. Dochodzi wręcz do tego, że specjaliści z jednych dziedzin nauki coraz częściej nie są w stanie zrozumieć tego, co mówią specjaliści z innych dziedzin, nie mówiąc już o wykorzystywaniu wiedzy spoza własnej dyscypliny.

Główną przyczyną tego stanu rzeczy jest odmienność języka naukowego i metod badawczych w różnych dyscyplinach.

Podobnie jak nauka - również dwie inne wielkie dziedziny ludzkiego poznania - filozofia i sztuka, ulegają procesom coraz dalej posuniętej dezintegracji.

Opisywaniu i rozwiązywaniu problemów interdyscyplinarnych poświęcone było seminarium, zorganizowane przez zmarłego w 2003 roku wybitnego polskiego antropologa Andrzeja Wiercińskiego, które odbywało się co dwa tygodnie, począwszy od jesieni 1994 roku, na Wydziale Zarządzania i Administracji Akademii Świętokrzyskiej (dawnej Wyższej Szkoły Pedagogicznej) w Kielcach, jak również coroczne Konferencje organizowane przez Zakład Antropologii Ogólnej i Politycznej tejże Akademii.

Wiele fragmentów [książki Metacybernetyka](https://pl.wikipedia.org/wiki/Metacybernetyka) było prezentowanych i dyskutowanych w trakcie powyższych seminariów i konferencji, a następnie publikowanych w okresie 1995-2003 r., w wydawanych przez Akademię Świętokrzyską (dawniej Wyższą Szkołę Pedagogiczną w Kielcach) periodykach i książkach wyszczególnionych w bibliografii. Niektóre prace przedstawiałem też w latach 2003 i 2004 na międzynarodowych konferencjach naukowych w Sewastopolu, organizowanych przez tamtejszą filię Humanistycznego Uniwersytetu Związku Profesorów w Sankt Petersburgu.

W nauce współczesnej panuje daleko posunięta specjalizacja.
Poszczególne dyscypliny naukowe wytworzyły własny specyficzny język, który najczęściej jest niezrozumiały dla przedstawicieli innych dyscyplin. Pogłębia to procesy dezintegracji współczesnej nauki, prowadząc do sytuacji, w której bardzo często przedstawiciele jednych jej dziedzin ignorują osiągnięcia innych dyscyplin.

Nauka współczesna nie stanowi całości lecz raczej jest podzielona na wyspecjalizowane wąskie dyscypliny, których przedstawiciele zajmują się badaniem określonych fragmentów rzeczywistości mało interesując się innymi jej fragmentami. Ta specjalizacja coraz bardziej się pogłębia prowadząc do sytuacji, w której można będzie powiedzieć, że wyspecjalizowany w wąskiej dyscyplinie naukowiec wiedzieć będzie niemal wszystko o czymś i równocześnie nie będzie wiedział prawie nic o czymkolwiek innym.

[^1]: [M. Mazur](https://pl.wikipedia.org/wiki/Marian_Mazur_(naukowiec)): [Cybernetyka i charakter](http://www.autonom.edu.pl/publikacje/mazur_marian/cybernetyka_i_charakter/index.php), Warszawa 1976, [s. 5](http://www.autonom.edu.pl/publikacje/mazur_marian/cybernetyka_i_charakter/cybernetyka.php)

[^2]: [M. Mazur](https://pl.wikipedia.org/wiki/Marian_Mazur_(naukowiec)): [Cybernetyka i charakter](http://www.autonom.edu.pl/publikacje/mazur_marian/cybernetyka_i_charakter/index.php), Warszawa 1976, [s. 5](http://www.autonom.edu.pl/publikacje/mazur_marian/cybernetyka_i_charakter/cybernetyka.php)
